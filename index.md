# সূচনা
:::{note} লেখকের কথা
আমি ইংরেজি মাধ্যমে পড়াশোনা করেছি, তাই আমার বাংলা লেখা খুব একটা ভালো নয়। আমার লেখায় সেটার প্রভাব থাকতে পারে।

এই বইটি লেখার সময় আমি বানান ঠিক করতে ও লেখা গোছাতে AI (যেমন Google Gemini)-এর সাহায্য নিয়েছি।

তবে আমি চেষ্টা করেছি যেন বইয়ের ভাষা AI-এর মতো যান্ত্রিক না হয়ে, আমার নিজের কথার মতো সহজ ও স্বাভাবিক থাকে। আশা করি, এতে আপনাদের বুঝতে সুবিধা হবে।
:::

মেশিন লার্নিং (Machine Learning) বর্তমানে প্রযুক্তি জগতের সবচেয়ে আলোচিত বিষয়গুলোর মধ্যে একটি। কিন্তু এই আকর্ষণীয় ক্ষেত্রটিতে প্রবেশ করা অনেকের জন্যই বেশ চ্যালেঞ্জিং মনে হতে পারে। আপনার হাতে থাকা এই বইটি সেই সকল বাংলাভাষী শিক্ষার্থীর জন্য, যারা গণিত ও প্রোগ্রামিংয়ের মৌলিক জ্ঞান থাকা সত্ত্বেও শুধুমাত্র ভাষার সীমাবদ্ধতার কারণে মেশিন লার্নিংয়ের গভীরে যেতে পারছেন না।

# কেন এই উদ্যোগ?
আমার কিছু বন্ধু যখন মেশিন লার্নিং শেখার জন্য ভালো রিসোর্স খুঁজছিল, তখন আমি তাদের কয়েকটা ইংরেজি বই পড়ার পরামর্শ দিয়েছিলাম। কিন্তু তাদের জন্য ইংরেজি ভাষায় টেকনিক্যাল বইগুলো পড়া কঠিন মনে হয়েছিল। এই ঘটনা জানার পর আমি উপলব্ধি করি, বাংলাদেশের অসংখ্য প্রতিভাবান তরুণ-তরুণী আছেন যাদের গণিত ও প্রোগ্রামিংয়ে দারুণ দক্ষতা রয়েছে, কিন্তু শুধুমাত্র ইংরেজি ভাষার কারণে তারা এই আধুনিক জ্ঞান থেকে বঞ্চিত হচ্ছেন। এই উপলব্ধি থেকেই বাংলায় একটি বই লেখার প্রেরণা পেয়েছি।

# এই বইটি কাদের জন্য?
এই বইটি মূলত তাদের কথা মাথায় রেখে লেখা, যারা:
- মেশিন লার্নিংয়ে নতুন এবং বাংলায় সহজ ভাষায় শিখতে চান।
- প্রতিটি অ্যালগরিদমের পেছনের গাণিতিক ভিত্তিটা (mathematical intuition) পরিষ্কারভাবে বুঝতে চান।

এই বইটি শুরু করার জন্য আপনার খুব বেশি কিছু জানার প্রয়োজন নেই। তবে, কয়েকটি বিষয়ে প্রাথমিক ধারণা থাকলে আপনার শিখতে সুবিধা হবে:

1. **প্রোগ্রামিং**: পাইথন প্রোগ্রামিংয়ের মৌলিক বিষয়গুলো (যেমন: ভ্যারিয়েবল, কন্ডিশন, লুপ, ফাংশন) সম্পর্কে ধারণা থাকতে হবে।
2. **গণিত** (HSC লেভেল): ম্যাট্রিক্স এবং ভেক্টর সম্পর্কে প্রাথমিক ধারণা। ডিফারেন্সিয়েশন বা ডেরিভেটিভ (Differentiation) কী এবং কেন ব্যবহার করা হয়, সে সম্পর্কে বেসিক ধারণা। 


# মেশিন লার্নিং কি সত্যিই কঠিন?
নতুনদের চোখে মেশিন লার্নিং অত্যন্ত কঠিন মনে হয়। চারপাশের এত প্রচারণা (hype) আর কঠিন কঠিন শব্দ শুনে ভয় পাওয়াটাই স্বাভাবিক।

কিন্তু সত্যি বলতে, এটি মোটেও ততটা কঠিন নয়! মেশিন লার্নিংয়ের মূল ভিত্তি দাঁড়িয়ে আছে বেশ কিছু সাধারণ গাণিতিক ধারণার ওপর, যার বেশিরভাগই আপনি আপনার উচ্চ মাধ্যমিক (HSC) পর্যায়ে পড়ে এসেছেন।

তবে হ্যাঁ, একটি বিষয় খোলাখুলি বলা ভালো: আপনাকে এই সাধারণ গণিত বিষয়গুলোতেই বেশ ভালো হতে হবে। সমীকরণগুলো কীভাবে কাজ করে, তার একটি ভালো উপলব্ধি (intuition) তৈরি করতে হবে। আর এর জন্য অনুশীলনের কোনো বিকল্প নেই।

এই বইটিতে আমি ঠিক এই কাজটিতেই আপনাকে সাহায্য করব। আমরা প্রতিটি ভিডিও বা অধ্যায়ের সাথে অনুশীলনমূলক উপকরণ (practice material) রাখার চেষ্টা করব, যা আপনাকে ধারণাগুলো আরো ভালোভাবে বুঝতে সাহায্য করবে।

# আমরা কীভাবে শিখব?
আমি লক্ষ্য করেছি যে, ইন্টারনেটে মেশিন লার্নিংয়ের অনেক টিউটোরিয়াল বা প্লেলিস্ট আছে, কিন্তু সেগুলোর বেশিরভাগ সময়ই গোছানো কোনো প্ল্যান থাকে না। অনেকেই শেখান কিভাবে ১০০ দিনে Scikit-learn-এর মতো লাইব্রেরি ব্যবহার করতে হয়, কিন্তু এর পেছনের মূল গাণিতিক ভিত্তি নিয়ে বিস্তারিত আলোচনা করেন না।

এটা ঠিক যে, সবার জন্য হয়তো পেছনের সব গণিত বোঝা জরুরি নয়। শুধু লাইব্রেরি ব্যবহার করতে পারারও অনেক মূল্য আছে। তবে আমার অভিজ্ঞতা বলে, আমরা বাঙালিরা সাধারণত "বেসিক" বা মৌলিক ধারণার ওপর খুব বেশি গুরুত্ব দিই। আমাদের দেশের কোচিং সেন্টারগুলোও "বেসিক ক্লিয়ার" করার বিজ্ঞাপন দেয়। তাই, এই বইটিতে আমরা প্রথমে প্রতিটি কনসেপ্টের পেছনের গণিতটাকেই প্রাধান্য দেবো।

কিন্তু আমি এটাও বুঝি, বেশিরভাগ শিক্ষার্থীই হয়তো বোরিং গণিত বাদ দিয়ে সরাসরি আকর্ষণীয় কোডিং পার্টে চলে যেতে চান। সত্যি বলতে, আমিও বেশিক্ষণ ধরে শুধু হোয়াইটবোর্ডের লেকচার দেখতে পছন্দ করি না। আমি বরং নিজে কিছু তৈরি করতে, কোড রান করতে এবং মডেলটি আসলেই কাজ করছে কি না তা দেখতে বেশি ভালোবাসি।

তাই, এই বইটিতে আমরা একটি ভারসাম্য রাখার চেষ্টা করব। আমরা একটি নতুন ধারণা বা থিওরি শেখার পর, সঙ্গে সঙ্গেই কোড লিখে সেটিকে বাস্তবে প্রয়োগ করব। এভাবে আমাদের গণিতের ভিত্তি যেমন শক্ত হবে, তেমনি কোডিং করেও আমরা মজা পাবো।